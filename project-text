Si vuole progettare un sistema informatico per gestire il magazzino di una catena di negozi di articoli sportivi.
Il negozio vende articoli di diversa tipologia, raggruppati per sport. Per ogni tipo articolo si registra: un nome
univoco, una descrizione, lo sport, e i materiali utilizzati per produrlo. Il sistema registra tutti gli articoli in magazzino
memorizzando per ogni articolo: il tipo di articolo, un codice univoco, il prezzo e la data di produzione.
Gli articoli in magazzino vengono gestiti dal sistema che registra per ogni ingresso in magazzino: un codice interno
univoco, la data e tutti articoli entrati e le loro posizioni in magazzino. Per ogni uscita il sistema registra: la data e il
numero di bolla (univoco), tutti gli articoli usciti, il negozio che li ha ordinati e lo spedizioniere che li ritira. Per ogni
negozio della catena il sistema registra: il codice fiscale, il nome, l’indirizzo e la città.
Il sistema memorizza inoltre gli ordini dei negozi registrando: il negozio che ha effettuato l’ordine, un codice ordine
univoco, la data dell’ordine, i tipi di articolo ordinati e per ogni tipo di articolo la quantità ordinata e il prezzo totale.
Quando un ordine viene evaso si registra un’uscita dal magazzino che viene collegata all’ordine al quale si
riferisce. Si suppone che per ogni ordine evaso si abbia una sola uscita dal magazzino.
Per ogni tipo di articolo il sistema memorizza esplicitamente alla fine di ogni mese dell’anno la quantità di articoli
ricevuti in magazzino e la quantità di articoli usciti.
Il sistema deve permettere ai magazzinieri di inserire le informazioni relative ai movimenti di ingresso e uscita dal
magazzino. I magazzinieri, inoltre, possono spostare un articolo da una posizione ad un’altra del magazzino, al fine
di ottimizzare l’occupazione del magazzino.
La segreteria amministrativa della catena di negozi è responsabile dell’inserimento dei tipi di articolo. Essa può
accedere al sistema e visualizzare i movimenti di magazzino rispetto agli ordini dei vari negozi. Tutti gli utenti sono
opportunamente autenticati dal sistema, prima che possano accedere alle funzionalità specifiche.
I responsabili dei negozi possono accedere al sistema per effettuare gli ordini e per avere un riassunto degli ordini
passati. 
